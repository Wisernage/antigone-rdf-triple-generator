ΑΝ. Ἤκουσα δὴ λυγροτάταν ὀλέσθαι αντιστρ. α ́
τὰν Φρυγίαν ξέναν
Ταντάλου Σιπύλῳ πρὸς ἄ- 825
κρῳ, τὰν κισσὸς ὡς ἀτενὴς
πετραία βλάστα δάμασεν,
καί νιν ὄμβροι τακομέναν,
ὡς φάτις ἀνδρῶν,
χιών τ ̓ οὐδαμὰ λείπει, 830
τέγγει θ ̓ ὑπ ̓ ὀφρύσι παγ-
κλαύτοις δειράδας· ᾇ με δαί-
μων ὁμοιοτάταν κατευνάζει.

ΧΟ. Ἀλλὰ θεός τοι καὶ θεογεννής,
ἡμεῖς δὲ βροτοὶ καὶ θνατογενεῖς. 835
Καίτοι φθιμένᾳ μέγα κἀκοῦσαι
τοῖς ἰσοθέοις σύγκληρα λαχεῖν
ζῶσαν καὶ ἔπειτα θανοῦσαν.

ΑΝ. Οἴμοι γελῶμαι. Τί με, πρὸς στροφή β ́
θεῶν πατρῴων, 840
οὐκ οἰχομέναν ὑβρίζεις,
ἀλλ ̓ ἐπίφαντον;
Ὦ πόλις, ὦ πόλεως
πολυκτήμονες ἄνδρες·
ἰὼ Διρκαῖαι κρῆ-
ναι Θήβας τ ̓ εὐαρμάτου ἄλ- 845
σος, ἔμπας ξυμμάρτυρας ὔμμ ̓ ἐπικτῶμαι,
οἵα φίλων ἄκλαυτος, οἵοις νόμοις
πρὸς ἕργμα τυμβόχωστον ἔρ-
χομαι τάφου ποταινίου·
ἰὼ δύστανος, βροτοῖς 850
οὔτ ̓ <νεκρὸς> νεκροῖσιν
μέτοικος, οὐ ζῶσιν, οὐ θανοῦσιν.

ΧΟ. Προβᾶσ ̓ ἐπ ̓ ἔσχατον θράσους
ὑψηλὸν ἐς Δίκας βάθρον
πολὺ προσέπεσας, ὦ τέκνον. 855
πατρῷον δ ̓ ἐκτίνεις τιν ̓ ἆθλον.

ΑΝ. Ἔψαυσας ἀλγεινοτάτας αντιστρ. β ́
ἐμοὶ μερίμνας,
πατρὸς τριπόλιστον οἶτον,
τοῦ τε πρόπαντος
ἁμετέρου πότμου 860
κλεινοῖς Λαβδακίδαισιν.
Ἰὼ ματρῷαι λέ-
κτρων ἆται κοιμήματά τ ̓ αὐ-
τογέννητ ̓ ἐμῷ πατρὶ δυσμόρου ματρός, 865
οἵων ἐγώ ποθ ̓ ἁ ταλαίφρων ἔφυν·
πρὸς οὓς ἀραῖος ἄγαμος, ἅδ ̓
ἐγὼ μέτοικος ἔρχομαι.
Ἰὼ δυσπότμων, κασί-
γνητε, γάμων κυρήσας, 870
θανὼν ἔτ ̓ οὖσαν κατήναρές με.