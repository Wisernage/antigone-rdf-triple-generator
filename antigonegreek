ΧΟΡ. Αλήθεια και τις δυο το ᾽χεις στο νου σου
770να θανατώσεις; ΚΡΕ. Βέβαια, όχι και κείνη
που δεν άγγιξε χέρι· κι έχεις δίκιο.
ΧΟΡ. Και με τί τρόπο σκέπτεσαι την άλλη
να θανατώσεις; ΚΡΕ. Θα την οδηγήσω
σ᾽ έρημο δρόμο απάτητο από ανθρώπους
και ζωντανή θενα την κλείσω μέσα
σ᾽ ένα πέτρινο υπόγειο, βάζοντάς της
τόση τροφή μόν᾽ όσο για το κρίμα,
για ν᾽ αποφύγει το μίασμα όλ᾽ η χώρα·
και κει τον Άδη, που μονάχ᾽ απ᾽ όλους
λατρεύει τους θεούς, παρακαλώντας,
ίσως πετύχει και να μην πεθάνει·
ή αλλιώς να μάθει, τότε καν, πως είναι
780περιττός κόπος των νεκρών το σέβας.
ΧΟΡ. Έρωτ᾽ ανίκητε στον πόλεμο
που κάνεις χτήμα σου όπου πέσεις,
που στ᾽ απαλά τα μάγουλα
της κορασίδας νυχτερεύεις
και γυρνάς πάνω από τα πέλαγα
και στους πιο απόμερους τους τόπους,
δε σου ξεφεύγει εσένα ούτε θεός
ούτε κανείς απ᾽ τους λιγόζωους ανθρώπους
790κι όποιον θα πιάσεις γίνεται τρελός.

Εσύ και των δικαίων τούς λογισμούς
στην αδικία ξεσέρνεις για όλεθρό τους,
εσύ έχεις και την έχθρ᾽ ανάψει αυτή
ανάμεσα παιδί και το γονιό του·
μα ολόφαντος μέσ᾽ απ᾽ τα βλέφαρα
της νύφης τής λαχταριστής νικάει ο Πόθος,
πάρεδρος των μεγάλων των θεσμών
που αιώνια κυβερνούν τον κόσμο·
800γιατ᾽ ανίκητη η Κύπριδα παίζει με μας.
ΚΟΜΜΟΣ
ΧΟΡ. Τώρα πια κι εγώ έξω από τους νόμους
βγαίνω βλέποντας αυτά, και δε μπορώ
των δακρύων μου τις πηγές να σταματήσω,
όταν βλέπω να τραβά στον παντοδέχτη
θάλαμον αυτή την Αντιγόνη.

ΑΝΤ. Μα βλέπετε, πολίτες της πατρικής μας γης,
που το στερνό μου δρόμο
βαδίζω και στερνά
του ήλιου το φέγγος βλέπω
810κι όχι ποτέ ξανά·
μα ο πανδέχτης ο Άδης
με στέλνει ζωντανή
στου Χάρου τ᾽ ακρογιάλι
κι απόξενη απ᾽ του γάμου τις τίμιες τις χαρές·
έξω απ᾽ τη νυφικιά μου την κάμαρα ποτέ
νυφιάτικα τραγούδια δε με ύμνησαν, μα εγώ
το Χάρο θενα παντρευτώ.

ΧΟΡ. Μα εσύ όμως ξακουστή και παινεμένη
σ᾽ αυτή πας των πεθαμένων την κρυψώνα
ούτ᾽ από κακό μαράζι χτυπημένη,
820ούτε που να πήες από μαχαίρι,
μ᾽ από μόνη σου το θέλησες και μόνη
από τους θνητούς στον Άδη
ζωντανή θα κατεβείς.

ΑΝΤ. Άκουσα πως με θάνατο χάθηκε θλιβερό
του Τάνταλου από τη Φρυγία η κόρη
πάνω στου Σίπυλου την κορυφή,
που σαν σφιχτοπερίπλεχτος τη δάμασε κισσός
ο βράχος που της βλάστησε
τριγύρω απ᾽ το κορμί·
κι έτσι παραλλαμένη, καθώς λεν,
830βροχές και χιόνια δεν της λείπουνε ποτέ
κι αιώνια κάτω απ᾽ τα φρύδια της κυλά
το δάκρυ και της βρέχει τα λαιμά·
παρόμοια η μοίρα μου μ᾽ αυτής
τέτοιο μου γράφει τέλος.

ΧΟΡ. Μα θεός ήταν εκείνη και θεών γενιά
κι εμείς είμαστε θνητοί και θνητών γέννες·
όμως όνομα μεγάλο θενα βγάλεις
με το θάνατό σου αυτό, πως σου έχει λάχει
όμοιος με τους ισοθέους κλήρος
κι όσο ζούσες και κατόπι πεθαμένη.
ΑΝΤ. Οϊμένα, με γελούνε· για τ᾽ όνομα των θεών,
840γιατί πρι να πεθάνω και βλέπω ακόμα φως
με βρίζεις έτσι; ω πόλη κι αρχοντολόι εσείς
της χώρας, ω της Δίρκης τρεχάμενα νερά,
οϊμένα άλσος της Θήβας της πολυξακουστής,
μα εσάς μαρτύρους παίρνω,
πως άκλαυτη από φίλους, με νόμους ποιούς εγώ
στην πετροστοιβαγμένη πηγαίνω φυλακή
του ανήκουστού μου τάφου·
850και η άμοιρη, οϊμέ,
ούτε στη γης επάνω ούτε κάτω απ᾽ τη γη
συγκάτοικη θενά ᾽μαι
ούτε με πεθαμένους κι ούτε με ζωντανούς.

ΧΟΡ. Μα ως τ᾽ ακρόκορφα του θράσους προχωρώντας
στο ψηλό θρονί της Δίκης
σκόνταψες πολύ
και πλερώνεις κάποιο κρίμα, κόρη, πατρικό.

ΑΝΤ. Μ᾽ άγγιξες την έγνοια την πικρότατή μου,
τον τρισόργωτο καημό μου για τη μοίρα
860του πατέρα μου, και για όλης της γενιάς μας,
των κλεινών Λαβδακιδών, τη μοίρα.
Οϊμένα, ο μητρικός ο ανίερος γάμος,
ω κοιμήματα της άθλιάς μου της μητέρας
με την ίδια της τη γέννα,
το δικό μου τον πατέρα·
ω από ποιούς γονιούς, η μαύρη, πὄχω γεννηθεί
που η καταραμένη τώρα πάω να τους βρω
έτσι ανύπαντρη να κάθουμαι μαζί τους·
870κι εσύ αδερφέ μου, ω γάμο που ᾽λαχες πικρό,
αχ, θανάτωσες και μένα ζωντανή νεκρός.

ΧΟΡ. Καλός κι άγιος είν᾽ αυτός σου ο σεβασμός,
μα τη δύναμη και κείνου που την εξουσία κρατά
ν᾽ αψηφάς δεν είναι τρόπος·
κι έτσι η αυτόγνωμή σου εσένα
σε κατέστρεψε βουλή.

ΑΝΤ. Αθρήνητη, άφιλη, χωρίς
τραγούδια της χαράς μου,
σέρνομαι η άμοιρη σ᾽ αυτόν
τον αναπόφευγο το δρόμο.
Κι αυτό του ήλιου το μάτι το ιερό
880να βλέπω δε μου συχωριέται πια
κι ουδέ κανείς από δικούς
τη μοίρα μου δεν κλαίει, δε στενάζει.
ΚΡΕ. Ξέρετε τάχα πως τα μοιρολόγια
και τους θρήνους δε θα ᾽παυε κανένας
πριν του θανάτου, αν ήταν να ωφελούσαν;
Δε θα την πάρετε απ᾽ εδώ κι αμέσως;
αμέτε την και κλείνοντάς την μέσα
σε θολωτό, καθώς πρόσταξα, τάφο,
αφήστε την εκεί μονάχη κι έρμη
κι είτε θέλει ας πεθάνει, είτε κι ας ζήσει
μέσα σε τέτοια στέγη ταφιασμένη·
γιατί το κρίμα εμείς γι᾽ αυτή την κόρη
δε θα ᾽χομε, μ᾽ ας βγάλει από το νου της
890πως στον απάνω κόσμο πια θα ζήσει.
ΑΝΤ. Ω τάφε μου, ω νυφιάτικό μου, ω αιώνια,
βαθιά στη γη σκαμμένη κατοικιά μου,
για σένα τώρα ξεκινώ να πάω
προς τους δικούς μου, που ένα τόσο πλήθος
έχει δεχτεί απ᾽ αυτούς η Περσεφόνη·
στερνή τους τώρα εγώ και πολύ πιο άθλια
πριν νά ᾽ρθει ακόμα η ώρα μου πηγαίνω·
μα όταν θα φτάσω βέβαιη θρέφω ελπίδα
να με δεχτεί ο πατέρας μου με αγάπη,
με αγάπη και συ, μάνα μου, με αγάπη,
και συ, αδερφέ μου πολυλατρεμένε·
900γιατί νεκρούς μ᾽ αυτά μου εγώ τα χέρια
σας έλουσα, σας στόλισα και μ᾽ όλα
τα νεκρικά σάς τίμησα τα δώρα·
και τώρα, για να θάψω, Πολυνείκη,
το δικό σου κορμί, τέτοια παθαίνω·
κι όμως δίκαια σε τίμησα, όπως κρίνουν
όσοι έχουν γνώση, γιατί εγώ ποτέ μου
μήτε παιδιών αν ήμουνα μητέρα,
μήτ᾽ αν νεκρός ο άντρας μου εσεπόνταν,
δε θα ᾽παιρνα πάνω μου τέτοιο αγώνα
ενάντια στην απόφαση της χώρας.
Και χάρη σε ποιό νόμο αυτό που λέω;
Ο άντρας αν μου πεθάνει, θα μπορούσα
κι άλλον να πάρω, και παιδί να κάμω
910απ᾽ άλλον άντρα, αν θα ᾽χανα το πρώτο·
μα μια που μὄχουν μάνα και πατέρας
στον Άδη κατεβεί, δεν είναι τρόπος
ποτέ να γεννηθεί αδερφός για μένα·
κι ενώ μ᾽ αυτό το νόμο πάνω απ᾽ όλους
σ᾽ έβαλα εγώ, μυριάκριβε αδερφέ μου,
έγκλημα ο Κρέοντας έκρινε και τόλμη
ανήκουστη την πράξη αυτή, και τώρα
με παίρνει έτσι απ᾽ τα χέρια και με σέρνει
πριν τις χαρές του υμέναιου να γνωρίσω,
πρι δω άντρα πλάι μου, πριν παιδιά αναστήσω,
μα έτσι παρατημένη από τους φίλους,
ζωντανή κατεβαίνω η μαυρομοίρα
920στων πεθαμένων τα λημέρια, ενώ
ποιό νόμο των θεών έχω πατήσει;
και γιατί πρέπει πια η δυστυχισμένη
να ελπίζω στους θεούς; ποιό σύμμαχό μου
να κράξω, όταν με την ευσέβειά μου
της ασεβείας την καταδίκη βρήκα;
μ᾽ αν περνούν στους θεούς αυτά για δίκια,
πεθαίνοντας θα ομολογούσα τότε
πως ένοχη πεθαίνω, αν όμως οι άλλοι
έχουν την αμαρτία, είθ᾽ ας μην πάθουν
πιο πολλά απ᾽ όσα έτσι άδικα μου κάνουν.
ΧΟΡ. Πάντ᾽ ακόμα το ίδιο φύσημα του ανέμου
930την κρατά και δεν το λέει να την αφήσει.
ΚΡΕ. Μα γι᾽ αυτό θα κλάψουν που έτσι αργούνε
τούτοι εδώ, που έχω προστάξει να την πάνε.
ΑΝΤ. Αχ, αλίμονό μου, αυτός ο λόγος
την ολόστερνη την ώρα μου σημαίνει.
ΚΡΕ. Δε σου συνιστώ πολύ να ελπίζεις
πως αυτό που λες δε θ᾽ αληθέψει.
ΑΝΤ. Ω της Θήβας πατρική μου πόλη,
ω πανάρχαιοι θεοί της γενεάς μας,
πάει τέλειωσε, με παίρνουν·
940βλέπετε, άρχοντες της Θήβας,
τη στερνή βασιλοπούλα σας,
τί παθαίνω κι από ποιούς,
γιατί φύλαξα το σέβας στους θεούς.
ΧΟΡ. Το ᾽παθε κι η Δανάη να στερηθεί
το ουράνιο φως μες σε χαλκόδετες ειρκτές
και στο ζυγό υποτάχτηκε, να ζει
κρυμμένη μες σε θάλαμο σαν τάφο·
κι όμως, ω κόρη, ήταν κι αυτή τρανή γενιά
και φύλαε θησαυρό στον κόρφο της
950του Δία το σπέρμα, τη χρυσοβροχή·
μα η δύναμη της Μοίρας φοβερή
κι ούτε αρχοντιά ούτε Άρης ούτε κάστρα
ούτε γοργά καράβια κυματόδαρτα
δεν είναι μπορετό να της ξεφύγουν.
Γνώρισε το ζυγό της και του Δρύαντα ο γιος,
ο αψίχολος των Ηδωνών ο βασιλιάς,
που για τις βλαστημιές του τις παράφορες
κλείστηκε απ᾽ το Διόνυσο δεσμώτης
μέσα σε πέτρινη σπηλιά· κι έτσι σταλιά σταλιά
ρεύει το φοβερό το θρασομάνισμά του
και τ᾽ άγριο φούντωμα της λύσσας του,
960κι ένιωσε που ήταν τρέλα, το Θεό
με βλάστημη να ᾽γγίξει γλώσσα, γιατί μπόδιζε
τις ένθεες τις γυναίκες και τις βακχικές φωτιές
κι ερέθιζε τις φίλαυλες τις Μούσες.
Δώθε απ᾽ τους Μαύρους βράχους της διπλής
της θάλασσας είναι του Βόσπορου οι ακτές
κι ο εχθρόξενος Σαλμυδησσός της Θράκης,
970εκεί όπου ο Άρης ο γειτονικός